---
date: 2022-01-13
category: blog
tags: Plzenskykraj Uspechy2021 Digitalizace Inovace Transparentnost 
title: Rok ve znamení digitalizace, inovace a transparentnosti. Naše práce pro občany nám dává smysl
author: Milan Chaloupka a Pavel Hais 
image: posts/PIRWEB-CLANEK-IMG.jpg
important: true 
---



**Činnosti během pandemie COVID-19**

Minulý rok jsme měli plné ruce práce. Ve velmi krátkém čase se nám podařilo upravit sál
zastupitelstva, aby mohlo dojít k navýšení počtu fyzických hlasovacích jednotek. Byl rozšířen
audiovizuální systém a zároveň nasazen informační systém pro online jednání zastupitelstva
*„Virtuální hlasovací jednotky.“* Veškeré hlasování probíhalo pouhým kliknutím myši, pokud
byl někdo ze zastupitelů připojen online.

Veškerá jednání v rámci úřadu, hejtmanů ČR, krizového štábu, seminářů, porad, ale i
komunikace s medii kladla důraz na bezkontaktní komunikaci. Byly vytvořeny nové
videokonference se speciálním zprovozněním obrazu i zvuku s možností nahráváním
záznamu a jeho následném uložením do dokumentového uložiště kraje.

Krajské hygienické stanici a krajským nemocnicím byla poskytnuta veškerá výpočetní
technika, pro call centra jsme zařídili telekomunikační zařízení. Pro zaměstnance, kteří
trasovali pro krajské hygienické stanice, byla vytvořena nová síť, aby vše fungovalo hladce a
bezproblémově.

Podařilo se nám v rekordně krátkém čase datově propojit a vybavit Očkovací centrum
s Rokycanskou nemocnici a zajistit tak fungující a bezvýpadkovou službu.

**CamelNET (metropolitní siť)**

Jedná se o krajskou komunikační (datovou) síť, která má za cíl propojit všechny významné
lokality Plzeňského kraje, zejména městské úřady, nemocnice, školy, správu a údržbu silnic,
hasičské záchranné sbory atd. Ti pak mohou využívat veškeré výhody jako virtuální
serverovny, zálohování dat a využívat jakékoliv výhody katalogu služeb. Jako jsou
videokonference a mnoho a mnoho dalších.

V loňském roce se mimo jiné podařilo rozšířit regionální komunikační infrastrukturu
CamelNET o trasu Hrádek-Mirošov a připojeny objekty v Plané a Tachově. Byla zajištěna
podpora při oživování koncových bodů škol v síti CamelNET a přípravu nových bodů. Došlo
také k připojení nových lokalit CamelNETu např. v Kralovicích, Rokycanech nebo např. na
MÚ v Nýrsku a v dalších obcích.

**Digitální technická mapa (neboli DTM)**

DTM je klíčovým nástrojem pro digitalizaci Plzeňského kraje a pomáhá nejen krajským
úředníkům. V digitální podobě zobrazuje všechny objekty reálného světa (budovy, sloupy,
stromy apod,) a hlavně průběhy inženýrských sítí, které se na daném území nachází.
V lednu 2021 byla podána žádost na projekt *„Rozšíření DTM (digitální technické mapy)“*
Plzeňského kraje, v červnu pak bylo Ministerstvem průmyslu a obchodu rozhodnuto o
poskytnutí dotace na tento projekt v nekrácené, tj. maximální výši.

**Pořádání školení, konferencí, debat a publikace**

V loňském roce se uskutečnilo také několik konferencí, které Plzeňský kraj zaštítil a
organizačně podpořil. Jednalo se např. o celorepublikovou konferenci Rok informatiky, 
setkání informatiků, kam se sjeli taktéž informatici z měst a obcí celé ČR a za zmínku 
stojí jistě i setkání informatiků obcí s rozšířenou působností, na kterém se probíralo 
především téma optické datové sítě CamelNET, její trasy rozšíření a další možnosti. 
Dále jsme se zúčastnili mnoha tématických a věcných debat. 

Na našem výboru IT, digitalizace jsme aktivně řešili problematiku hoaxu a hejtů u příspěvků
v souvislosti s facebookovou stránkou Krajského úřadu.

Celý rok probíhaly (a dále i probíhají) školení kyberbezpečnosti pro zaměstnance, ale
samozřejmě i pro jednotlivé zřizované organizace. Školení jsou vždy zakončena testem, které
zaměstnance připraví na nástrahy v kyberprostoru.

Naše články se pravidelně objevují v *„magazínu Plzeňského kraje“ a v časopise „ pro města a
obce“.*

**Termovize**

Ve spolupráci se Západočeskou univerzitou v Plzni jsme se zapojili do výzkumu v oblasti
termodiagnostiky a to tím, že byly nad docházkové terminály ve vstupní hale krajského úřadu
nainstalovány speciální termokamery, kterými si zaměstnanci mohou anonymně nechat změřit
teplotu. Smyslem tohoto výzkumu je sběr dat pro zdokonalení predikce a monitorování
epidemie.

**Robotizace**

Na výboru pro IT, digitalizace a otevřený kraj jsme úspěšně představili *„RPA“* proces. Neboli
robotickou automatizaci procesů. Smyslem automatizace je nahradit rutinní procesy *„ počítačovým robotem“,* 
to bude mít zásadní dopad na rychlost odezvy úřadu na jednotlivé žádosti a podání od občanů.

**Hostovaná spisová služba**

V průběhu roku se také úspěšně realizovalo nasazení nové hostované spisové služby (HESS)
pro obce a zřizované organizace. V rámci této změny bylo vypsáno několik konzultačních
dnů, proběhla i školení a penetrační testy. Byl nasazen nový Portál pro zřizované organizace
vč. rozšíření řešení zástupů. Také byla provedena implementace evidence skladového
hospodářství na pomůcky vázané s pandemií COVID-19.

**Rozklikávací rozpočet**

Na jednání výboru IT a digitalizace jsme představili platformu CityVizor, která by měla
v blízké budoucnosti veřejnosti zpřístupnit informace o hospodaření Plzeňského kraje. Lidé
by si tak mohli pomocí *„rozklikávacího rozpočtu“* napojeného přímo na účetní systémy
snadno zobrazit nejen jednotlivé položky rozpočtu, ale i jejich plnění a to přehledně,
srozumitelně a v souvislostech.

**Open data (otevřená data pro veřejnost)**

Mezi další úspěšné projekty patří tzv. open data. Plzeňský kraj jako jediný ze 14 krajů dává
veřejnosti volně k dispozici statistická data, která jsou sbírána v rámci nasazení prvků
aktivního monitoringu (např. kamer) na území kraje.

K čemu jsou vlastně tato „otevřená data“ dobrá? Například data z více než 100 kamer v kraji
obsahují anonymizovaná data o rychlosti, směru a počtu průjezdů dopravních prostředků 
užívaných na pozemních komunikacích každý den. Z těchto dat lze například připravit mapu, 
která ukazuje problematická místa a podíl vozidel překračující nejvyšší povolenou rychlost. 
Taková mapa se pak stává jedním z podkladů pro jednání místních samospráv při plánování úprav 
komunikací nebo ke stanovení jejich vytíženosti.

**Kotlíkové dotace**

Z dalšího množství činností stojí jistě za zmínku i spuštění nových vln kotlíkových dotací
s novými pravidly a potřebami, což vyžadovalo úpravy stávajícího informačního systému,
optimalizace aplikace a HW vybavení.

**Služba pro neslyšící**

Určitě je důležité také zmínit, že nám podařilo na webu Plzeňského kraje nasadit službu pro
neslyšící spoluobčany, díky které se tak velmi ulehčí komunikace s úřadem. Jedná se o
službu, kdy neslyšící klikne na webu na příslušnou ikonku, vyplní své telefonní číslo a vyčká
na operátora, který kontaktuje recepci úřadu s tím, že volá neslyšící člověk nebo člověk
s vadou řeči. Během toho se volajícímu zobrazí online textový formulář. Po spojení už jen
stačí psát a zaměstnanci úřadu aplikace přečte, co má žadatel na srdci. Naopak mluvenou
odpověď zaměstnance pak přepisovatel přepíše do textové podoby a odešle volajícímu.

Komunikace probíhá okamžitě a plnohodnotně. Zvláště v této složité době je vylepšení
krajského webu žádoucí proto, aby se lidé s handicapem mohli informovat o aktuálním stavu
v krajských nemocnicích, testování či vakcinaci. Komunikovat lze takto ale napříč celým
krajským úřadem.

**Centrální nákup Plzeňského kraje (dále jen CNPK)**

Obrovský úspěch, podobě velké úspory na energiích!

CNPK uspořil za rok 2021 organizacím Plzeňského kraje 151 mil. Kč při nákupu energií –
elektřiny a plynu. Na Českomoravské komoditní burze se CNPK podařilo, po provedeném
průzkumu burzovního trhu, vysoutěžit elektřinu za velmi výhodnou cenu s fixací na 2 roky.

CNPK aktivně zavedl zásady odpovědného zadávání do veřejných zakázek organizací Plzeňskkého kraje 
a prosadil zavádění inovativních postupů do veřejných zakázek. K tomuto tématu byla uspořádána 
on-line konference na téma *„Odpovědné veřejné zadávání,“* kde byli všichni zadavatelé seznámeni s 
novou účinnou zásadou odpovědného zadávání.

Velký úspěch zaznamenala také akce *„Meet the buyer – Poznej svého zadavatele,“* na které byly 
představeny veškeré plánované investiční akce pro rok 2021. Akci je možné shlédnout na YouTube kanálu.

V roce 2021 CNPK vytvořil aktualizovanou centralizovanou příkazní smlouvu a zajistil její uzavření se 117 organizacemi.

Neustále probíhá také spolupráce a předávání si zkušeností s ostatními zadavateli a odbornými organizacemi ČR 
(např. s rektorátem Univerzity Karlovy, s Centrem pro regionální rozvoj apod.).

CNPK aktivně propaguje Plzeňský kraj tak, aby byl vnímán jako progresivní a odpovědný zadavatel veřejných zakázek.

**Úspěch v celorepublikové soutěži**

A třešnička na závěr. V celorepublikové soutěži nejzajímavějších projektů elektronizace
veřejné správy v ČR *„eGovernment the best 2021“* Plzeňský kraj obsadil krásné 3. místo za
aplikaci Sběr dat Plzeňského kraje. Slavnostní vyhlášení výsledků soutěže proběhlo v Obecním domě v Praze.

**Byl to náročný rok, plný výzev. Věříme, že se nám podařilo mnoho dobrého, nejenom na poli digitalizace a inovací vyřešit, 
a už se moc těšíme, jaké výzvy nám přinese rok 2022.**

Pavel Hais – náměstek hejtmanky pro oblast IT, digitalizace a Centrální nákup

Milan Chaloupka – předseda výboru pro IT, digitalizaci a otevřený kraj
